{
	"metadata": {
		"name": "Sahih Muslim",
		"section": {
			"29": "The Book of Legal Punishments"
		}
	},
	"hadiths": [
		{
			"hadithnumber": 4431,
			"arabicnumber": "1695.01",
			"text": "புரைதா பின் அல்ஹசீப் (ரலி) அவர்கள் கூறியதாவது: மாஇஸ் பின் மாலிக் (ரலி) அவர்கள் நபி (ஸல்) அவர்களிடம் வந்து, \"அல்லாஹ்வின் தூதரே! (விபச்சாரக் குற்றத்திற்குரிய தண்டனையை நிறைவேற்றி) என்னைத் தூய்மைப் படுத்துங்கள்\" என்று கூறினார்கள். நபி (ஸல்) அவர்கள், \"உமக்குக் கேடுதான்! நீர் திரும்பிச் சென்று அல்லாஹ்விடம் பாவமன்னிப்புக் கோரி அவனிடம் மீளுவாயாக\" என்று கூறினார்கள். அவ்வாறே மாஇஸ் (ரலி) அவர்கள் திரும்பிச் சென்றுவிட்டு, அதிக நாள் தாமதிக்காமல் திரும்பிவந்து, \"அல்லாஹ்வின் தூதரே! என்னைத் தூய்மைப்படுத்துங்கள்\" என்று கூறினார்கள். அதற்கு நபி (ஸல்) அவர்கள், \"உமக்குக் கேடுதான். நீர் திரும்பிச் சென்று அல்லாஹ்விடம் பாவமன்னிப்புக் கோரி மீளுவீராக\" என்று கூறினார்கள். மாஇஸ் (ரலி) அவர்கள் மறுபடியும் திரும்பிச் சென்றுவிட்டு அதிக நாள் தாமதிக்காமல் திரும்பிவந்து, \"அல்லாஹ்வின் தூதரே! என்னைத் தூய்மைப்படுத்துங்கள்\" என்று கூறினார்கள். அதற்கு நபி (ஸல்) அவர்கள் முன்பு போன்றே பதிலுரைத்தார்கள். நான்காவது முறை அவரிடம் அல்லாஹ்வின் தூதர் (ஸல்) அவர்கள், \"எதிலிருந்து உம்மைத் தூய்மைப்படுத்த வேண்டும்?\" என்று கேட்டார்கள். அவர், \"விபச்சாரக் குற்றத்திலிருந்து” என்று விடையளித்தார். அப்போது அவர்கள், \"இவருக்குப் பைத்தியம் பிடித்துள்ளதா?\" என்று கேட்டார்கள். அவர் பைத்தியக்காரர் அல்லர் எனத் தெரிவிக்கப்பட்டது. நபி (ஸல்) அவர்கள், \"இவர் மது அருந்தியுள்ளாரா?\" என்று கேட்டார்கள். உடனே ஒரு மனிதர் எழுந்து, அவரது வாயை (ஊதச் சொல்லி) முகர்ந்து பார்த்தார். மதுவின் வாடை வரவில்லை. அப்போது நபி (ஸல்) அவர்கள், \"நீர் விபச்சாரம் செய்தீரா?\" என்று கேட்டார்கள். அவர் \"ஆம்” என்று (வாக்குமூலம்) கூறினார். அவரைக் கொண்டுசென்று கல்லெறி தண்டனை நிறைவேற்றுமாறு உத்தரவிட்டார்கள். அவ்வாறே அவருக்குக் கல்லெறி தண்டனை நிறைவேற்றப்பட்டது. அவர் தொடர்பாக மக்க(ளிடையே கருத்து வேறுபாடு தோன்றி அவர்க)ள் இரு பிரிவினராக ஆயினர். சிலர், \"அவர் அழிந்தார். அவரை அவருடைய குற்றம் சுற்றிவளைத்துக் கொண்டுவிட்டது\" என்று கூறினர். வேறு சிலர், \"மாஇஸின் பாவமன்னிப்பை விஞ்சிய பாவ மன்னிப்பு இல்லை. அவர் நபி (ஸல்) அவர்களிடம் வந்து தமது கையை நபியின் கையில் வைத்து, \"என்னைக் கல்லால் அடித்துக்கொல்லுங்கள்\" என்று கூறினார்\" என்றனர். இவ்வாறே இரண்டு அல்லது மூன்று நாட்கள் நகர்ந்தன. பின்னர் அல்லாஹ்வின் தூதர் (ஸல்) அவர்கள் அமர்ந்திருந்தபோது மக்கள் வந்து, சலாம் சொல்லிவிட்டு அமர்ந்தார்கள். அப்போது நபி (ஸல்) அவர்கள் (மக்களிடம்) \"மாஇஸ் பின் மாலிக்குக்காக நீங்கள் பாவமன்னிப்புக் கோருங்கள்\" என்று கூறினார்கள். மக்கள், \"அல்லாஹ், மாஇஸ் பின் மாலிக்கின் பிழையைப் பொறுப்பானாக!\" என்று வேண்டினர். அப்போது அல்லாஹ்வின் தூதர் (ஸல்) அவர்கள், \"அவர் அழகிய முறையில் பாவமன்னிப்புக் கோரினார். அது ஒரு சமுதாயத்துக்கே பங்கிடப்பட்டாலும் அவர்கள் அனைவருக்கும் அது போதுமானதாகும்\" என்று கூறினார்கள். பிறகு \"அஸ்த்” குலத்தின் ஒரு கிளையான \"ஃகாமித்” கோத்திரத்தைச் சேர்ந்த ஒரு பெண்மணி வந்து, \"அல்லாஹ்வின் தூதரே! என்னைத் தூய்மைப்படுத்துங்கள்\" என்று கூறினார். நபி (ஸல்) அவர்கள், \"உனக்குக் கேடுதான்! நீ திரும்பிச் சென்று அல்லாஹ்விடம் பாவமன்னிப்புக் கோரி மீளுவாயாக\" என்று கூறினார்கள். அதற்கு அப்பெண், \"மாஇஸ் பின் மாலிக்கைத் திருப்பி அனுப்பியதைப் போன்று என்னையும் திருப்பி அனுப்பப் பார்க்கிறீர்கள் என்றே நான் கருதுகிறேன்\" என்று கூறினார். நபி (ஸல்) அவர்கள் \"என்ன அது?\" என்று கேட்டார்கள். அப்பெண், \"நான் விபச்சாரத்தால் கர்ப்பமுற்றவள்\" என்றார். நபி (ஸல்) அவர்கள், \"நீயா (அது)?\" என்று கேட்டார்கள். அப்பெண் \"ஆம்\" என்றார். நபி (ஸல்) அவர்கள், \"உமது வயிற்றிலுள்ள மகவைப் பெற்றெடுக்கும்வரை (பொறுமையாக இரு; பிறகு வா!)\" என்றார்கள். பிரசவிக்கும்வரை அவளைப் பராமரிக்கும் பொறுப்பை அன்சாரிகளில் ஒருவர் ஏற்றுக்கொண்டார். பிறகு அவர் நபி (ஸல்) அவர்களிடம் வந்து, \"ஃகாமிதிய்யா குலத்தாளுக்குக் குழந்தை பிறந்துவிட்டது\" என்று கூறினார். நபி (ஸல்) அவர்கள், \"நாம் இப்போது அவளுக்குக் கல்லெறி தண்டனை நிறைவேற்றப்போவதில்லை. பாலூட்டும் அன்னையின்றி நிற்கும் சிறு வயதுக் குழந்தையாக அவளது பிள்ளையை விட்டுவிடவும் நாம் விரும்பவில்லை\" என்று கூறினார்கள். அப்போது அன்சாரிகளில் ஒருவர் எழுந்து, \"அவனுக்குப் பாலூட்டும் பொறுப்பு என்னைச் சேர்ந்தது, அல்லாஹ்வின் தூதரே!\" என்றார். பின்னர் அந்தப் பெண்ணுக்குக் கல்லெறி தண்டனை நிறைவேற்றுமாறு நபி (ஸல்) அவர்கள் உத்தரவிட்டார்கள். அத்தியாயம் : 29",
			"grades": [],
			"reference": {
				"book": 29,
				"hadith": 34
			}
		}
	]
}